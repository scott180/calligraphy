# 古文诗词

<br />

> [人心惟危]( https://xushufa.cn )，[道心惟微]( https://www.toutiao.com/a7003283856115827211 )；[惟精惟一]( https://mp.weixin.qq.com/s?__biz=Mzg4NDY2OTM0Mg==&mid=2247483806&idx=1&sn=4500613e5f147e17ad98fec394cfdffa )，[允执厥中]( https://baijiahao.baidu.com/s?id=1710313154461293046 )。

> 天行健，君子以自强不息。地势坤，君子以厚德载物。

> 为天地立心，为生民立命，为往圣继绝学，为万世开太平。


## 一、古文

### 滕王阁序

> 滕王阁序 王勃

- 豫章故郡，洪都新府。星分翼轸(zhěn)，地接衡庐。襟三江而带五湖，控蛮荆而引瓯（ōu）越。物华天宝，龙光射牛斗之墟；人杰地灵，徐孺下陈蕃(fān)之榻。
- 雄州雾列，俊采星驰，台隍(huáng)枕夷夏之交，宾主尽东南之美。都督阎公之雅望，棨(qǐ )戟遥临；宇文新州之懿(yì)范，襜(chān )帷(wéi)暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电清霜，王将军之武库。家君作宰，路出名区；童子何知，躬逢胜饯。
- 时维九月，序属三秋。潦（lǎo）水尽而寒潭清，烟光凝而暮山紫。俨(yǎn)骖騑(cān fēi)于上路，访风景于崇阿(ē)。临帝子之长洲，得天人之旧馆。层峦耸翠，上出重霄；飞阁流（一作 翔）丹，下临无地。鹤汀（tīng）凫(fú )渚（zhǔ），穷岛屿之萦(yíng)回；桂殿兰宫，即（一作 列）冈峦之体势。披绣闼（tà），俯雕甍(méng )。山原旷其盈视，川泽纡(yū)其骇瞩。闾(lǘ)阎(yán) 扑地，钟鸣鼎食之家；舸（gě)舰弥津，青雀黄龙之舳（zhú）。
- 云销雨霁(jì)，彩彻区明（或作 虹销雨霁，彩彻云衢 qú）。落霞与孤鹜(wù)齐飞，秋水共长天一色。渔舟唱晚，响穷彭蠡（l ǐ）之滨；雁阵惊寒，声断衡阳之浦。遥襟甫畅，逸兴遄(chuán)飞。爽籁发而清风生，纤歌凝而白云遏(è)。睢(suī)园绿竹，气凌彭泽之樽；邺(yè)水朱华，光照临川之笔。四美具，二难并。穷睇眄(dì miǎn)于中天，极娱游于暇日。天高地迥(jiǒng)，觉宇宙之无穷；兴尽悲来，识盈虚之有数。望长安于日下，目吴会（kuài）于云间。地势极而南溟(míng)深，天柱高而北辰远。关山难越，谁悲失路之人；萍水相逢，尽是他乡之客。怀帝阍(hūn)而不见，奉宣室以何年。
- 嗟(jiē)乎！时运不齐，命途多舛(chuǎn)；冯唐易老，李广难封。屈贾谊（yì）于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙（hé zhé）以犹欢。北海虽赊（shē），扶摇可接；东隅(yú)已逝，桑榆非晚。孟尝高洁，空余报国之情；阮籍猖狂，岂效穷途之哭！
- 勃，三尺微命，一介书生。无路请缨，等终军之弱冠（guàn）；有怀投笔，慕宗悫（què）之长风。舍簪（zān）笏（hù）于百龄，奉晨昏于万里。非谢家之宝树，接孟氏之芳邻。他日趋庭，叨(tāo)陪鲤对；今兹捧袂(mèi)，喜托龙门。杨意不逢，抚凌云而自惜；钟期既遇，奏流水以何惭？
- 呜呼！胜地不常，盛筵(yán)难再；兰亭已矣，梓(zǐ) 泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔。　
- 滕王高阁临江渚，佩玉鸣鸾罢歌舞。<br />
画栋朝飞南浦云，珠帘暮卷西山雨。<br />
闲云潭影日悠悠，物换星移几度秋。<br />
阁中帝子今何在？槛外长江空自流。<br />

### 赤壁赋

> 赤壁赋 苏轼

- 壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。(冯 通：凭)
- 于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。
- 苏子愀然，正襟危坐而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”
- 苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”(共适 一作：共食)
- 客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。

### 陋室铭

> 陋室铭 刘禹锡 

- 山不在高，有仙则名。水不在深，有龙则灵。斯是陋室，惟吾德馨。
- 苔痕上阶绿，草色入帘青。谈笑有鸿儒，往来无白丁。可以调素琴，阅金经。
- 无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？

### 春夜宴从弟桃花园序

> 春夜宴从弟桃花园序  李白

- 夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。
- 况阳春召我以烟景，大块假我以文章。会桃李之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。

### 生于忧患，死于安乐

> 生于忧患，死于安乐 先秦：孟子及其弟子

- 舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。(是人 一作：斯人)
- 人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。

### 山中与裴秀才迪书

> 山中与裴秀才迪书 王维

- 近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。
- 北涉玄灞，清月映郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，多思曩昔，携手赋诗，步仄径，临清流也。
- 当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。然是中有深趣矣！无忽。因驮黄檗人往，不一。
- 山中人王维白。

### 般若波罗蜜多心经

> 般若波罗蜜多心经

- 观自在菩萨，行深般若波罗蜜多时，照见五蕴皆空，度一切苦厄。舍利子，色不异空，空不异色，色即是空，空即是色，受想行识，亦复如是。舍利子，是诸法空相，不生不灭，不垢不净，不增不减。
- 是故空中无色，无受想行识，无眼耳鼻舌身意，无色声香味触法，无眼界乃至无意识界，无无明亦无无明尽，乃至无老死，亦无老死尽，无苦集灭道，无智亦无得，以无所得故，菩提萨埵（duo）。
- 依般若波罗蜜多故，心无挂碍；无挂碍故，无有恐怖，远离颠倒梦想，究竟涅槃（nie pan）。三世诸佛，依般若波罗蜜多故，得阿耨（nou）多罗三藐三菩提。
- 故知般若波罗蜜多，是大神咒，是大明咒，是无上咒，是无等等咒，能除一切苦，真实不虚。故说般若波罗蜜多咒，即说咒曰：揭谛揭谛 波罗揭谛 波罗僧揭谛 菩提萨婆诃。

### 归去来辞

> 归去来辞 陶渊明 

- 归去来兮！田园将芜胡不归？既自以心为形役，奚惆怅而独悲？悟已往之不谏，知来者之可追；实迷途其未远，觉今是而昨非。
- 舟遥遥以轻扬，风飘飘而吹衣。问征夫以前路，恨晨光之熹微。乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜，倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。
- 归去来兮！请息交以绝游。世与我而相遗，复驾言兮焉求？悦亲戚之情话，乐琴书以消忧。农人告余以春及，将有事乎西畴。
- 或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。羡万物之得时，感吾生之行休。
- 已矣乎！寓形宇内复几时，曷不委心任去留，胡为遑遑欲何之？富贵非吾愿，帝乡不可期。怀良辰以孤往，或植杖而耘耔，登东皋以舒啸，临清流而赋诗。聊乘化以归尽，乐夫天命复奚疑。

### 岳阳楼记

> 岳阳楼记 范仲淹

- 庆历四年春，滕子京谪守巴陵郡。越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。(具 通：俱)
- 予观夫巴陵胜状，在洞庭一湖。衔远山，吞长江，浩浩汤汤，横无际涯，朝晖夕阴，气象万千，此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？
- 若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。(隐曜 一作：隐耀；淫雨 通：霪雨)
- 至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！
- 登斯楼也，则有心旷神怡，宠辱偕忘，把酒临风，其喜洋洋者矣。
- 嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。是进亦忧，退亦忧。
- 然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？时六年九月十五日。

### 千字文

> 千字文 周兴嗣
 
天地玄黄，宇宙洪荒。日月盈昃，辰宿列张。寒来暑往，秋收冬藏。<br/>
闰馀成岁，律吕调阳。云腾致雨，露结为霜。金生丽水，玉出昆冈。<br/>
剑号巨阙，珠称夜光。果珍李柰，菜重芥姜。海咸河淡，鳞潜羽翔。<br/>
龙师火帝，鸟官人皇。始制文字，乃服衣裳。推位让国，有虞陶唐。<br/>
吊民伐罪，周发殷汤。坐朝问道，垂拱平章。爱育黎首，臣伏戎羌。<br/>
遐迩一体，率宾归王。鸣凤在竹，白驹食场。化被草木，赖及万方。<br/>
盖此身发，四大五常。恭惟鞠养，岂敢毁伤。女慕贞洁，男效才良。<br/>
知过必改，得能莫忘。罔谈彼短，靡恃己长。信使可复，器欲难量。<br/>
墨悲丝染，诗赞羔羊。景行维贤，克念作圣。德建名立，形端表正。<br/>
空谷传声，虚堂习听。祸因恶积，福缘善庆。尺璧非宝，寸阴是竞。<br/>
资父事君，曰严与敬。孝当竭力，忠则尽命。临深履薄，夙兴温凊。<br/>
似兰斯馨，如松之盛。川流不息，渊澄取映。容止若思，言辞安定。<br/>
笃初诚美，慎终宜令。荣业所基，籍甚无竟。学优登仕，摄职从政。<br/>
存以甘棠，去而益咏。乐殊贵贱，礼别尊卑。上和下睦，夫唱妇随。<br/>
外受傅训，入奉母仪。诸姑伯叔，犹子比儿。孔怀兄弟，同气连枝。<br/>
交友投分，切磨箴规。仁慈隐恻，造次弗离。节义廉退，颠沛匪亏。<br/>
性静情逸，心动神疲。守真志满，逐物意移。坚持雅操，好爵自縻。<br/>
都邑华夏，东西二京。背邙面洛，浮渭据泾。宫殿盘郁，楼观飞惊。<br/>
图写禽兽，画彩仙灵。丙舍傍启，甲帐对楹。肆筵设席，鼓瑟吹笙。<br/>
升阶纳陛，弁转疑星。右通广内，左达承明。既集坟典，亦聚群英。<br/>
杜稿钟隶，漆书壁经。府罗将相，路侠槐卿。户封八县，家给千兵。<br/>
高冠陪辇，驱毂振缨。世禄侈富，车驾肥轻。策功茂实，勒碑刻铭。<br/>
磻溪伊尹，佐时阿衡。奄宅曲阜，微旦孰营。桓公匡合，济弱扶倾。<br/>
绮回汉惠，说感武丁。俊乂密勿，多士寔宁。晋楚更霸，赵魏困横。<br/>
假途灭虢，践土会盟。何遵约法，韩弊烦刑。起翦颇牧，用军最精。<br/>
宣威沙漠，驰誉丹青。九州禹迹，百郡秦并。岳宗泰岱，禅主云亭。<br/>
雁门紫塞，鸡田赤城。昆池碣石，巨野洞庭。旷远绵邈，岩岫杳冥。<br/>
治本于农，务资稼穑。俶载南亩，我艺黍稷。税熟贡新，劝赏黜陟。<br/>
孟轲敦素，史鱼秉直。庶几中庸，劳谦谨敕。聆音察理，鉴貌辨色。<br/>
贻厥嘉猷，勉其祗植。省躬讥诫，宠增抗极。殆辱近耻，林皋幸即。<br/>
两疏见机，解组谁逼。索居闲处，沉默寂寥。求古寻论，散虑逍遥。<br/>
欣奏累遣，戚谢欢招。渠荷的历，园莽抽条。枇杷晚翠，梧桐蚤凋。<br/>
陈根委翳，落叶飘摇。游鹍独运，凌摩绛霄。耽读玩市，寓目囊箱。<br/>
易輶攸畏，属耳垣墙。具膳餐饭，适口充肠。饱饫烹宰，饥厌糟糠。<br/>
亲戚故旧，老少异粮。妾御绩纺，侍巾帷房。纨扇圆絜，银烛炜煌。<br/>
昼眠夕寐，蓝笋象床。弦歌酒宴，接杯举觞。矫手顿足，悦豫且康。<br/>
嫡后嗣续，祭祀烝尝。稽颡再拜，悚惧恐惶。笺牒简要，顾答审详。<br/>
骸垢想浴，执热愿凉。驴骡犊特，骇跃超骧。诛斩贼盗，捕获叛亡。<br/>
布射僚丸，嵇琴阮啸。恬笔伦纸，钧巧任钓。释纷利俗，竝皆佳妙。<br/>
毛施淑姿，工颦妍笑。年矢每催，曦晖朗曜。璇玑悬斡，晦魄环照。<br/>
指薪修祜，永绥吉劭。矩步引领，俯仰廊庙。束带矜庄，徘徊瞻眺。<br/>
孤陋寡闻，愚蒙等诮。谓语助者，焉哉乎也。<br/>



## 二、十首宋词

1、满江红 - 岳飞<br />
怒发冲冠，凭阑处、潇潇雨歇。<br/>
抬望眼，仰天长啸，壮怀激烈。<br/>
三十功名尘与土，八千里路云和月。<br/>
莫等闲、白了少年头，空悲切。<br/>
靖康耻，犹未雪;臣子恨，何时灭。<br/>
驾长车踏破，贺兰山缺。<br/>
壮志饥餐胡虏肉，笑谈渴饮匈奴血。<br/>
待从头、收拾旧江山，朝天阙。<br/>

2、水调歌头·中秋 - 苏轼<br />
明月几时有?把酒问青天。<br/>
不知天上宫阙，今夕是何年。<br/>
我欲乘风归去，又恐琼楼玉宇，高处不胜寒。<br/>
起舞弄清影，何似在人间!<br/>
转朱阁，低绮户，照无眠。<br/>
不应有恨，何事长向别时圆?<br/>
人有悲欢离合，月有阴睛圆缺，此事古难全。<br/>
但愿人长久，千里共蝉娟。<br/>
 
3、念奴娇·赤壁怀古 - 苏轼<br />
大江东去，浪淘尽，千古风流人物。<br/>
故垒西边，人道是、三国周郎赤壁。<br/>
乱石穿空，惊涛拍岸，卷起千堆雪。<br/>
江山如画，一时多少豪杰。<br/>
遥想公谨当年，小乔初嫁了，雄姿英发。<br/>
羽扇纶巾，谈笑间、樯橹灰飞烟灭。<br/>
故国神游，多情应笑我，早生华发，<br/>
人生如梦，一尊还酹江月。<br/>

4、江城子 乙卯正月二十日夜记梦 - 苏轼<br />
十年生死两茫茫。<br/>
不思量，自难忘。<br/>
千里孤坟，无处话凄凉。<br/>
纵使相逢应不识，<br/>
尘满面，鬓如霜。<br/>
夜来幽梦忽还乡。<br/>
小轩窗，正梳妆。<br/>
相顾无言，惟有泪千行。<br/>
料得年年肠断处，<br/>
明月夜，短松冈。<br/>
 
5、永遇乐·京口北固亭怀古 - 辛弃疾<br />
千古江山，英雄无觅，孙仲谋处。舞榭歌台，风流总被雨打风吹去。<br/>
斜阳草树，寻常巷陌，人道寄奴曾住。想当年，金戈铁马，气吞万里如虎。<br/>
元嘉草草，封狼居胥，赢得仓皇北顾。四十三年，望中犹记，烽火扬州路。<br/>
可堪回首，佛狸祠下，一片神鸦社鼓。凭谁问，廉颇老矣，尚能饭否？<br/>

<br />

6、青玉案·元夕 - 辛弃疾<br />
东风夜放花千树，更吹落，星如雨。宝马雕车香满路。<br/>
凤箫声动，玉壶光转，一夜鱼龙舞。<br/>
蛾儿雪柳黄金缕，笑语盈盈暗香去。<br/>
众里寻他千百度，蓦然回首，那人却在灯火阑珊处。<br/>

7、桂枝香·金陵怀古 - 王安石<br />
登临送目，正故国晚秋，天气初肃。<br/>
千里澄江似练，翠峰如簇。<br/>
归帆去棹残阳里，背西风，酒旗斜矗。<br/>
彩舟云淡，星河鹭起，画图难足。<br/>
念往昔，繁华竞逐，叹门外楼头，悲恨相续。<br/>
千古凭高对此，谩嗟荣辱。<br/>
六朝旧事随流水，但寒烟衰草凝绿。<br/>
至今商女，时时犹唱，后庭遗曲。<br/>

8、鹊桥仙 - 秦观<br />
纤云弄巧，飞星传恨，<br/>
银汉迢迢暗度。<br/>
金风玉露一相逢，<br/>
便胜却、人间无数。<br/>
柔情似水，佳期如梦，<br/>
忍顾鹊桥归路。<br/>
两情若是久长时，<br/>
又岂在、朝朝暮暮。<br/>

9、虞美人 - 李煜<br />
春花秋月何时了，<br/>
往事知多少。<br/>
小楼昨夜又东风，<br/>
故国不堪回首月明中。<br/>
雕栏玉砌应犹在，<br/>
只是朱颜改。<br/>
问君能有几多愁，<br/>
恰似一江春水向东流。<br/>

10、一剪梅 - 李清照<br />
红藕香残玉簟秋。<br/>
轻解罗裳，独上兰舟。<br/>
云中谁寄锦书来?<br/>
雁字回时，月满西楼。<br/>
花自飘零水自流。<br/>
一种相思，两处闲愁。<br/>
此情无计可消除，<br/>
才下眉头，却上心头。<br/>


## 三、古诗词赋

### 先秦


1、礼记·大道之行也<br />
大道之行也，天下为公。选贤与能，讲信修睦。<br />
故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。<br />
货恶其弃于地也，不必藏于己；力恶其不出于身也，不必为己。<br />
是故谋闭而不兴，盗窃乱贼而不作，故外户而不闭。是谓大同。<br />

2、诗经·关雎<br />
关关雎鸠，在河之洲。窈窕淑女，君子好逑。<br />
参差荇菜，左右流之。窈窕淑女，寤寐求之。<br />
求之不得，寤寐思服。悠哉悠哉，辗转反侧。<br />
参差荇菜，左右采之。窈窕淑女，琴瑟友之。<br />
参差荇菜，左右芼之。窈窕淑女，钟鼓乐之。<br />

3、诗经·蒹葭<br />
蒹葭苍苍，白露为霜。所谓伊人，在水一方。<br />
溯洄从之，道阻且长。溯游从之，宛在水中央。<br />
蒹葭萋萋，白露未晞。所谓伊人，在水之湄。<br />
溯洄从之，道阻且跻。溯游从之，宛在水中坻。<br />
蒹葭采采，白露未已。所谓伊人，在水之涘。<br />
溯洄从之，道阻且右。溯游从之，宛在水中沚。<br />

4、诗经·子衿<br />
青青子衿，悠悠我心。<br />
纵我不往，子宁不嗣音？<br />
青青子佩，悠悠我思。<br />
纵我不往，子宁不来？<br />
挑兮达兮，在城阙兮。<br />
一日不见，如三月兮！<br />

5、诗经·采薇<br />
采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。<br />
采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。<br />
采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！<br />
彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。<br />
驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！<br />
昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！<br />

<br />

6、橘颂（屈原）<br />
后皇嘉树，橘徕服兮。受命不迁，生南国兮。<br />
深固难徙，更壹志兮。绿叶素荣，纷其可喜兮。<br />
曾枝剡棘，圜果抟兮。青黄杂糅，文章烂兮。<br />
精色内白，类任道兮。纷缊宜修，婷而不丑兮。<br />
嗟尔幼志，有以异兮。独立不迁，岂不可喜兮？<br />
深固难徙，廓其无术兮。苏世独立，横而不流兮。<br />
闭心自慎，终不失过兮。秉德无私，参天地兮。<br />
愿岁并谢，与长久兮。淑离不淫，梗其有理兮。<br />
年岁虽少，可师长兮。行比伯夷，置以为像兮。<br />

7、国殇（屈原）<br />
操吴戈兮披犀甲，车错毂兮短兵接。旌蔽日兮敌若云，矢交坠兮土争先。<br />
凌余阵兮躐余行，左骖殪兮右刃伤。霾两轮兮絷四马，援玉枹兮击鸣鼓。<br />
天时怼兮威灵怒，严杀尽兮弃原野。出不入兮往不反，平原忽兮路超远。<br />
带长剑兮挟秦弓，首身离兮心不惩。诚既勇兮又以武，终刚强兮不可凌。<br />
身既死兮神以灵，魂魄毅兮为鬼雄。<br />

6、六韬引谚（佚名）<br />
天下攘攘。皆为利往。天下熙熙。皆为利来。<br />

8、越人歌（佚名）<br />
今夕何夕兮，搴舟中流。<br />
今日何日兮，得与王子同舟。<br />
蒙羞被好兮，不訾诟耻。<br />
心几烦而不绝兮，得知王子。<br />
山有木兮木有枝，心悦君兮君不知。<br />

9、垓下歌（项羽）<br />
力拔山兮气盖世。时不利兮骓不逝。<br />
骓不逝兮可奈何！虞兮虞兮奈若何！<br />

10、大风歌（刘邦）<br />
大风起兮云飞扬，<br />
威加海内兮归故乡，<br />
安得猛士兮守四方！<br />


### 汉魏晋


1、长歌行（汉乐府）<br />
青青园中葵，朝露待日晞。<br />
阳春布德泽，万物生光辉。<br />
常恐秋节至，焜黄华叶衰。<br />
百川东到海，何时复西归？<br />
少壮不努力，老大徒伤悲。<br />

2、江南 （汉乐府）<br />
江南可采莲。<br />
莲叶何田田，<br />
鱼戏莲叶间。<br />
鱼戏莲叶东，<br />
鱼戏莲叶西，<br />
鱼戏莲叶南，<br />
鱼戏莲叶北。<br />

3、公无渡河（蔡邕）<br />
公无渡河，公竟渡河！堕河而死，将奈公何！<br />

4、短歌行（曹操）<br />
对酒当歌，人生几何？譬如朝露，去日苦多。<br />
慨当以慷，忧思难忘。何以解忧？唯有杜康。<br />
青青子衿，悠悠我心。但为君故，沈吟至今。<br />
呦呦鹿鸣，食野之苹。我有嘉宾，鼓瑟吹笙。<br />
明明如月，何时可掇？忧从中来，不可断绝。<br />
越陌度阡，枉用相存。契阔谈宴，心念旧恩。<br />
月明星稀，乌鹊南飞，绕树三匝，何枝可依？<br />
山不厌高，海不厌深。周公吐哺，天下归心。<br />

5、观沧海（曹操）<br />
东临碣石，以观沧海。水何澹澹，山岛竦峙。<br />
树木丛生，百草丰茂。秋风萧瑟，洪波涌起。<br />
日月之行，若出其中；星汉灿烂，若出其里。<br />
幸甚至哉，歌以咏志。<br />

<br />

6、七步诗（曹植）<br />
煮豆燃豆萁，<br />
豆在釜中泣。<br />
本是同根生，<br />
相煎何太急？<br />

7、木兰辞（《乐府诗集》）<br />
唧唧复唧唧，木兰当户织。不闻机杼声，唯闻女叹息。<br />
问女何所思？问女何所忆？女亦无所思，女亦无所忆。<br />
昨夜见军帖，可汗大点兵，军书十二卷，卷卷有爷名。<br />
阿爷无大儿，木兰无长兄，愿为市鞍马，从此替爷征。<br />
东市买骏马，西市买鞍鞯，南市买辔头，北市买长鞭。<br />
旦辞爷娘去，暮宿黄河边。不闻爷娘唤女声，但闻黄河流水鸣溅溅。<br />
旦辞黄河去，暮至黑山头。不闻爷娘唤女声，但闻燕山胡骑鸣啾啾。<br />
万里赴戎机，关山度若飞。朔气传金柝，寒光照铁衣。<br />
将军百战死，壮士十年归。归来见天子，天子坐明堂。<br />
策勋十二转，赏赐百千强。可汗问所欲，“木兰不用尚书郎，愿驰千里足，送儿还故乡。” <br />
爷娘闻女来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。<br />
开我东阁门，坐我西阁床。脱我战时袍，著我旧时裳。当窗理云鬓，对镜贴花黄。<br />
出门看火伴，火伴皆惊忙。同行十二年，不知木兰是女郎。<br />
“雄兔脚扑朔，雌兔眼迷离；双兔傍地走，安能辨我是雄雌！” <br />

8、迢迢牵牛星《古诗十九首》<br />
迢迢牵牛星，皎皎河汉女。<br />
纤纤擢素手，札札弄机杼。<br />
终日不成章，泣涕零如雨。<br />
河汉清且浅，相去复几许？<br />
盈盈一水间，脉脉不得语。<br />

9、行行重行行《古诗十九首》<br />
行行重行行，与君生别离。相去万余里，各在天一涯。<br />
道路阻且长，会面安可知！胡马依北风，越鸟巢南枝。<br />
相去日已远，衣带日已缓。浮云蔽白日，游子不顾返。<br />
思君令人老，岁月忽已晚。弃捐勿复道，努力加餐饭！<br />

10、涉江采芙蓉《古诗十九首》<br />
涉江采芙蓉，兰泽多芳草。采之欲遗谁，所思在远道。<br />
还顾望旧乡，长路漫浩浩。同心而离居，忧伤以终老。<br />

<br />

11、庭中有奇树《古诗十九首》<br />
庭中有奇树，绿叶发华滋。攀条折其荣，将以遗所思。<br />
馨香盈怀袖，路远莫致之。此物何足贵，但感别经时。<br />

12、生年不满百《古诗十九首》<br />
生年不满百，常怀千岁忧。昼短苦夜长，何不秉烛游！<br />
为乐当及时，何能待来兹？愚者爱惜费，但为後世嗤。<br />
仙人王子乔，难可与等期。<br />

13、咏怀（阮籍）<br />
壮士何慷慨，志欲威八荒。驱车远行役，受命念自忘。<br />
良弓挟乌号，明甲有精光。临难不顾生，身死魂飞扬。<br />
岂为全躯士，效命争战场。忠为百世荣，义使令名彰。<br />
垂声谢后世，气节故有常。 

14、归园田居其一（陶渊明）<br />
少无适俗韵，性本爱丘山。误落尘网中，一去三十年。<br />
羁鸟恋旧林，池鱼思故渊。开荒南野际，守拙归园田。<br />
方宅十余亩，草屋八九间。榆柳荫后檐，桃李罗堂前。<br />
暧暧远人村，依依墟里烟。狗吠深巷中，鸡鸣桑树巅。<br />
户庭无尘杂，虚室有余闲。久在樊笼里，复得返自然。<br />

15、饮酒（陶渊明）<br />
结庐在人境，而无车马喧。问君何能尔？心远地自偏。<br />
采菊东篱下, 悠然见南山。山气日夕佳，飞鸟相与还。<br />
此中有真意，欲辨已忘言。<br />

16、敕勒歌 （北朝乐府）<br />
敕勒川，<br />
阴山下。<br />
天似穹庐，<br />
笼盖四野。 <br />
天苍苍，<br />
野茫茫，<br />
风吹草低见牛羊。<br />

17、《金刚经》偈诗（鸠摩罗什）<br />
一切有为法，如梦幻泡影，<br />
如露亦如电，应作如是观。<br />


### 唐

#### 初唐盛唐


1、送杜少府之任蜀州（王勃）<br />
城阙辅三秦，风烟望五津。与君离别意，同是宦游人。<br />
海内存知己，天涯若比邻。无为在歧路，儿女共沾巾。<br />

2、咏鹅（骆宾王）<br />
鹅，鹅，鹅，<br />
曲项向天歌。<br />
白毛浮绿水，<br />
红掌拨清波。<br />

3、从军行（杨炯）<br />
烽火照西京，心中自不平。牙璋辞凤阙，铁骑绕龙城。<br />
雪暗凋旗画，风多杂鼓声。宁为百夫长，胜作一书生。<br />

4、春江花月夜（张若虚）<br />
春江潮水连海平，海上明月共潮生。<br />
滟滟随波千万里，何处春江无月明！<br />
江流宛转绕芳甸，月照花林皆似霰。<br />
空里流霜不觉飞，汀上白沙看不见。<br />
江天一色无纤尘，皎皎空中孤月轮。<br />
江畔何人初见月？江月何年初照人？<br />
人生代代无穷已，江月年年望相似。<br />
不知江月待何人，但见长江送流水。<br />
白云一片去悠悠，青枫浦上不胜愁。<br />
谁家今夜扁舟子？何处相思明月楼？<br />
可怜楼上月徘徊，应照离人妆镜台。<br />
玉户帘中卷不去，捣衣砧上拂还来。<br />
此时相望不相闻，愿逐月华流照君。<br />
鸿雁长飞光不度，鱼龙潜跃水成文。<br />
昨夜闲潭梦落花，可怜春半不还家。<br />
江水流春去欲尽，江潭落月复西斜。<br />
斜月沉沉藏海雾，碣石潇湘无限路。<br />
不知乘月几人归，落月摇情满江树。<br />

5、使至塞上（王维）<br />
单车欲问边，属国过居延。征蓬出汉塞，归雁入胡天。<br />
大漠孤烟直，长河落日圆。萧关逢候骑，都护在燕然。<br />

6、鹿柴（王维）<br />
空山不见人，<br />
但闻人语响。<br />
返景入深林，<br />
复照青苔上。<br />

7、送元二使安西（王维）<br />
渭城朝雨浥轻尘，<br />
客舍青青柳色新。<br />
劝君更尽一杯酒，<br />
西出阳关无故人。<br />

8、九月九日忆山东兄弟 （王维）<br />
独在异乡为异客，<br />
每逢佳节倍思亲。<br />
遥知兄弟登高处，<br />
遍插茱萸少一人。<br />

9、竹里馆（王维）<br />
独坐幽篁里，<br />
弹琴复长啸。<br />
深林人不知，<br />
明月来相照。<br />

10、春晓（孟浩然）<br />
春眠不觉晓，处处闻啼鸟。夜来风雨声，花落知多少。<br />

<br />

11、过故人庄（孟浩然）<br />
故人具鸡黍，邀我至田家。绿树村边合，青山郭外斜。<br />
开轩面场圃，把酒话桑麻。待到重阳日，还来就菊花。<br />

12、夜归鹿门山歌（孟浩然）<br />
山寺钟鸣昼已昏，渔梁渡头争渡喧。<br />
人随沙岸向江村，余亦乘舟归鹿门。<br />
鹿门月照开烟树，忽到庞公栖隐处。<br />
岩扉松径长寂寥，惟有幽人自来去。<br />

13、宿建德江（孟浩然）<br />
移舟泊烟渚，<br />
日暮客愁新。<br />
野旷天低树，<br />
江清月近人。<br />

14、黄鹤楼（崔颢）<br />
昔人已乘黄鹤去，此地空余黄鹤楼。黄鹤一去不复返，白云千载空悠悠。<br />
晴川历历汉阳树，芳草萋萋鹦鹉洲。日暮乡关何处是，烟波江上使人愁。<br />

15、望月怀远（张九龄）<br />
海上生明月，天涯共此时。<br />
情人怨遥夜，竟夕起相思。<br />
灭烛怜光满，披衣觉露滋。<br />
不堪盈手赠，还寝梦佳期。<br />

16、感遇十二首·其一（张九龄）<br />
兰叶春葳蕤，桂华秋皎洁。<br />
欣欣此生意，自尔为佳节。<br />
谁知林栖者，闻风坐相悦。<br />
草木有本心，何求美人折！<br />

17、风（李峤） <br />
解落三秋叶，<br />
能开二月花。<br />
过江千尽浪，<br />
入竹万竿斜。<br />

18、咏柳（贺知章）<br />
碧玉妆成一树高，<br />
万条垂下绿丝绦。<br />
不知细叶谁裁出，<br />
二月春风似剪刀。<br />

19、回乡偶书（贺知章）<br />
少小离家老大回，<br />
乡音无改鬓毛衰。<br />
儿童相见不相识，<br />
笑问客从何处来。<br />

20、凉州词（王之涣）<br />
黄河远上白云间，<br />
一片孤城万仞山。<br />
羌笛何须怨杨柳，<br />
春风不度玉门关。<br />

<br />

21、登鹳雀楼（王之涣）<br />
白日依山尽，<br />
黄河入海流。<br />
欲穷千里目，<br />
更上一层楼。<br />

22、凉州词（王翰）<br />
葡萄美酒夜光杯，<br />
欲饮琵琶马上催。<br />
醉卧沙场君莫笑，<br />
古来征战几人回。<br />

23、出塞（王昌龄）<br />
秦时明月汉时关，<br />
万里长征人未还。<br />
但使龙城飞将在，<br />
不教胡马度阴山。<br />

24、从军行（王昌龄）<br />
青海长云暗雪山，<br />
孤城遥望玉门关。<br />
黄沙百战穿金甲，<br />
不破楼兰终不还。<br />

25、芙蓉楼送辛渐（王昌龄）<br />
寒雨连江夜入吴，<br />
平明送客楚山孤。<br />
洛阳亲友如相问，<br />
一片冰心在玉壶。<br />

26、别董大（高适）<br />
千里黄云白日曛，<br />
北风吹雁雪纷纷。<br />
莫愁前路无知己，<br />
天下谁人不识君？<br />

27、燕歌行（高适）<br />
汉家烟尘在东北，汉将辞家破残贼。<br />
男儿本自重横行，天子非常赐颜色。<br />
摐金伐鼓下榆关，旌旗逶迤碣石间。<br />
校尉羽书飞瀚海，单于猎火照狼山。<br />
山川萧条极边土，胡骑凭陵杂风雨。<br />
战士军前半死生，美人帐下犹歌舞。<br />
大漠穷秋塞草腓，孤城落日斗兵稀。<br />
身当恩遇常轻敌，力尽关山未解围。<br />
铁衣远戍辛勤久，玉筋应啼别离后。<br />
少妇城南欲断肠，征人蓟北空回首。<br />
边庭飘飖那可度，绝域苍茫更何有。<br />
杀气三时作阵云，寒声一夜传刁斗。<br />
相看白刃血纷纷，死节从来岂顾勋。<br />
君不见沙场征战苦，至今犹忆李将军。<br />

28、白雪歌送武判官归京（岑参）<br />
北风卷地白草折，胡天八月即飞雪。<br />
忽如一夜春风来，千树万树梨花开。<br />
散入珠帘湿罗幕，狐裘不暖锦衾薄。<br />
将军角弓不得控，都护铁衣冷难着。<br />
瀚海阑干百丈冰，愁云惨淡万里凝。<br />
中军置酒饮归客，胡琴琵琶与羌笛。<br />
纷纷暮雪下辕门，风掣红旗冻不翻。<br />
轮台东门送君去，去时雪满天山路。<br />


#### 李杜


1、静夜思（李白）<br />
床前明月光，<br />
疑是地上霜。<br />
举头望明月，<br />
低头思故乡。<br />

2、望庐山瀑布（李白）<br />
日照香炉生紫烟，<br />
遥看瀑布挂前川。<br />
飞流直下三千尺，<br />
疑是银河落九天。<br />

3、渡荆门送别（李白）<br />
渡远荆门外，来从楚国游。<br />
山随平野尽，江入大荒流。<br />
月下飞天镜，云生结海楼。<br />
仍怜故乡水，万里送行舟。<br />

4、赠汪伦（李白）<br />
李白乘舟将欲行，<br />
忽闻岸上踏歌声。<br />
桃花潭水深千尺，<br />
不及汪伦送我情。<br />

5、黄鹤楼送孟浩然之广陵（李白）<br />
故人西辞黄鹤楼，<br />
烟花三月下扬州。<br />
孤帆远影碧空尽，<br />
惟见长江天际流。<br />

6、早发白帝城（李白）<br />
朝辞白帝彩云间，<br />
千里江陵一日还。<br />
两岸猿声啼不住，<br />
轻舟已过万重山。<br />

7、望天门山（李白）<br />
天门中断楚江开，<br />
碧水东流至此回。<br />
两岸青山相对出，<br />
孤帆一片日边来。<br />

8、独坐敬亭山（李白）<br />
众鸟高飞尽，<br />
孤云独去闲。<br />
相看两不厌，<br />
唯有敬亭山。<br />

9、清平调词三首·其一（李白）<br />
云想衣裳花想容，春风拂槛露华浓。<br />
若非群玉山头见，会向瑶台月下逢。<br />

10、登金陵凤凰台（李白）<br />
凤凰台上凤凰游，凤去台空江自流。<br />
吴宫花草埋幽径，晋代衣冠成古丘。<br />
三山半落青天外，二水中分白鹭洲。<br />
总为浮云能蔽日，长安不见使人愁。<br />

11、关山月（李白）<br />
明月出天山，苍茫云海间。长风几万里，吹度玉门关。<br />
汉下白登道，胡窥青海湾。由来征战地，不见有人还。<br />
戍客望边邑，思归多苦颜。高楼当此夜，叹息未应闲。<br />

12、月下独酌（李白）<br />
花间一壶酒，独酌无相亲。举杯邀明月，对影成三人。<br />
月既不解饮，影徒随我身。暂伴月将影，行乐须及春。<br />
我歌月徘徊，我舞影零乱。醒时同交欢，醉后各分散。<br />
永结无情游，相期邈云汉。<br />

13、行路难·其一（李白）<br />
金樽清酒斗十千，玉盘珍羞直万钱。<br />
停杯投箸不能食，拔剑四顾心茫然。<br />
欲渡黄河冰塞川，将登太行雪满山。<br />
闲来垂钓碧溪上，忽复乘舟梦日边。<br />
行路难，行路难，多歧路，今安在？<br />
长风破浪会有时，直挂云帆济沧海。<br />

14、宣州谢朓楼饯别校书叔云（李白）<br />
弃我去者，昨日之日不可留。<br />
乱我心者，今日之日多烦忧。<br />
长风万里送秋雁，对此可以酣高楼。<br />
蓬莱文章建安骨，中间小谢又清发。<br />
俱怀逸兴壮思飞，欲上青天揽明月。<br />
抽刀断水水更流，举杯销愁愁更愁。<br />
人生在世不称意，明朝散发弄扁舟。<br />

15、将进酒（李白）<br />
君不见黄河之水天上来，奔流到海不复回。<br />
君不见高堂明镜悲白发，朝如青丝暮成雪。<br />
人生得意须尽欢，莫使金樽空对月。天生我材必有用，千金散尽还复来。<br />
烹羊宰牛且为乐，会须一饮三百杯。岑夫子，丹丘生，将进酒，杯莫停。<br />
与君歌一曲，请君为我倾耳听。钟鼓馔玉不足贵，但愿长醉不复醒。<br />
古来圣贤皆寂寞，惟有饮者留其名。陈王昔时宴平乐，斗酒十千恣欢谑。<br />
主人何为言少钱，径须酤取对君酌。五花马，千金裘，呼儿将出换美酒，与尔同销万古愁。<br />

16、梦游天姥吟留别（李白）<br />
海客谈瀛洲，烟涛微茫信难求。越人语天姥，云霞明灭或可睹。<br />
天姥连天向天横，势拔五岳掩赤城。天台四万八千丈，对此欲倒东南倾。<br />
我欲因之梦吴越，一夜飞度镜湖月。湖月照我影，送我至剡溪。<br />
谢公宿处今尚在，绿水荡漾清猿啼，脚著谢公屐，身登青云梯。<br />
半壁见海日，空中闻天鸡。千岩万转路不定，迷花倚石忽已暝。<br />
熊咆龙吟殷岩泉，栗深林兮惊层巅。云青青兮欲雨，水澹澹兮生烟。<br />
列缺霹雳，丘峦崩摧。洞天石扉，訇然中开。<br />
青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。<br />
忽魂悸以魄动，恍惊起而长嗟。惟觉时之枕席，失向来之烟霞。<br />
世间行乐亦如此，古来万事东流水。别君去兮何时还？且放白鹿青崖间，须行即骑访名山。<br />
安能摧眉折腰事权贵，使我不得开心颜！<br />

<br />

17、绝句（杜甫）<br />
两个黄鹂鸣翠柳，<br />
一行白鹭上青天。<br />
窗含西岭千秋雪，<br />
门泊东吴万里船。<br />

18、春夜喜雨（杜甫）<br />
好雨知时节，<br />
当春乃发生。<br />
随风潜入夜，<br />
润物细无声。<br />
夜径云俱黑，<br />
江船火独明。<br />
晓看红湿处，<br />
花重锦官城。<br />

19、绝句（杜甫）<br />
迟日江山丽，<br />
春风花草香。<br />
泥融飞燕子，<br />
沙暖睡鸳鸯。<br />

20、江畔独步寻花（杜甫）<br />
黄师塔前江水东，<br />
春光懒困倚微风。<br />
桃花一簇开无主，<br />
可爱深红爱浅红。<br />

21、闻官军收河南河北（杜甫）<br />
剑外忽传收蓟北，<br />
初闻涕泪满衣裳。<br />
却看妻子愁何在，<br />
漫卷诗书喜欲狂。<br />
白日放歌须纵酒，<br />
青春作伴好还乡。<br />
即从巴峡穿巫峡，<br />
便下襄阳向洛阳。<br />

22、赠花卿（杜甫）<br />
锦城丝管日纷纷，<br />
半入江风半入云。<br />
此曲只应天上有，<br />
人间能得几回闻。<br />

23、江南逢李龟年（杜甫）<br />
岐王宅里寻常见，<br />
崔九堂前几度闻。<br />
正是江南好风景，<br />
落花时节又逢君。<br />

24、登高（杜甫）<br />
风急天高猿啸哀，渚清沙白鸟飞回。无边落木萧萧下，不尽长江滚滚来。<br />
万里悲秋常作客，百年多病独登台。艰难苦恨繁霜鬓，潦倒新停浊酒杯。<br />

25、茅屋为秋风所破歌（杜甫）<br />
八月秋高风怒号，卷我屋上三重茅。<br />
茅飞渡江洒江郊，高者挂罥长林梢，下者飘转沉塘坳。<br />
南村群童欺我老无力，忍能对面为盗贼。<br />
公然抱茅入竹去，唇焦口燥呼不得。归来倚仗自叹息。<br />
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。<br />
床头屋漏无干处，雨脚如麻未断绝。自经丧乱少睡眠，长夜沾湿何由彻！<br />
安得广厦千万间，大庇天下寒士俱欢颜，风雨不动安如山！<br />
呜呼！何时眼前突兀见此屋，吾庐独破受冻死亦足！<br />

26、望岳（杜甫）<br />
岱宗夫如何？齐鲁青未了。造化钟神秀，阴阳割昏晓。<br />
荡胸生层云，决眦入归鸟。会当凌绝顶，一览众山小。<br />

27、蜀相（杜甫）<br />
丞相祠堂何处寻，锦官城外柏森森。<br />
映阶碧草自春色，隔叶黄鹂空好音。<br />
三顾频烦天下计，两朝开济老臣心。<br />
出师未捷身先死，长使英雄泪满襟。<br />

28、闻官军收河南河北（杜甫）<br />
剑外忽传收蓟北，初闻涕泪满衣裳。<br />
却看妻子愁何在，漫卷诗书喜欲狂。<br />
白日放歌须纵酒，青春作伴好还乡。<br />
即从巴峡穿巫峡，便下襄阳向洛阳。<br />

29、春望（杜甫）<br />
国破山河在，城春草木深。感时花溅泪，恨别鸟惊心。<br />
烽火连三月，家书抵万金。白头搔更短，浑欲不胜簪。<br />

30、石壕吏（杜甫）<br />
暮投石壕村，有吏夜捉人。老翁逾墙走，老妇出门看。<br />
吏呼一何怒，妇啼一何苦！听妇前致词：三男邺城戍。<br />
一男附书至，二男新战死。存者且偷生，死者长已矣！<br />
室中更无人，惟有乳下孙。有孙母未去，出入无完裙。<br />
老妪力虽衰，请从吏夜归，急应河阳役，犹得备晨炊。<br />
夜久语声绝，如闻泣幽咽。天明登前途，独与老翁别。<br />

31、旅夜书怀（杜甫）<br />
细草微风岸，危樯独夜舟。<br />
星垂平野阔，月涌大江流。<br />
名岂文章著，官因老病休。<br />
飘飘何所似，天地一沙鸥。<br />

32、登岳阳楼（杜甫）<br />
昔闻洞庭水，今上岳阳楼。<br />
吴楚东南坼，乾坤日夜浮。<br />
亲朋无一字，老病有孤舟。<br />
戎马关山北，凭轩涕泗流。<br />

<br />

33、无题（李商隐）<br />
相见时难别亦难,东风无力百花残。春蚕到死丝方尽,蜡炬成灰泪始干。<br />
晓镜但愁云鬓改,夜吟应觉月光寒。蓬山此去无多路,青鸟殷勤为探看。<br />

34、无题（李商隐）<br />
昨夜星辰昨夜风，画楼西畔桂堂东。身无彩凤双飞翼，心有灵犀一点通。<br />
隔座送钩春酒暖，分曹射覆蜡灯红。嗟余听鼓应官去，走马兰台类转蓬。<br />

35、锦瑟（李商隐）<br />
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。<br />
沧海月明珠有泪，蓝田日暖玉生烟。此情可待成追忆，只是当时已惘然。<br />

36、乐游原（李商隐）<br />
向晚意不适，驱车登古原。<br />
夕阳无限好，只是近黄昏。<br />

37、山行（杜牧）<br />
远上寒山石径斜，<br />
白云生处有人家。<br />
停车坐爱枫林晚，<br />
霜叶红于二月花。<br />

38、清明（杜牧）<br />
清明时节雨纷纷，<br />
路上行人欲断魂。<br />
借问酒家何处有，<br />
牧童遥指杏花村。<br />

39、秋夕（杜牧）<br />
银烛秋光冷画屏，<br />
轻罗小扇扑流莹。<br />
天阶夜色凉如水，<br />
坐看牵牛织女星。<br />

40、江南春（杜牧） <br />
千里莺啼绿映红，<br />
水村山郭酒旗风。<br />
南朝四百八十寺，<br />
多少楼台烟雨中。<br />


#### 中唐晚唐


1、赋得古原草送别（白居易）<br />
离离原上草，<br />
一岁一枯荣。<br />
野火烧不尽，<br />
春风吹又生。<br />
远芳侵古道，<br />
晴翠皆荒城。<br />
又送王孙去，<br />
萋萋满别情。<br />

2、池上（白居易）<br />
小娃撑小艇，<br />
偷采白莲回。<br />
不解藏踪迹，<br />
浮萍一道开。<br />

3、忆江南（白居易）<br />
江南好，<br />
风景旧曾谙。 <br />
日出江花红胜火，<br />
春来江水绿如蓝。<br />
能不忆江南？<br />

4、钱塘湖春行（白居易）<br />
孤山寺北贾亭西，水面初平云脚低。几处早莺争暖树，谁家新燕啄春泥。<br />
乱花渐欲迷人眼，浅草才能没马蹄。最爱湖东行不足，绿杨阴里白沙堤。<br />

5、观刈麦（白居易）<br />
田家少闲月，五月人倍忙。夜来南风起，小麦覆陇黄。<br />
妇姑荷箪食，童稚携壶浆。相随饷田去，丁壮在南冈。<br />
足蒸暑土气，背灼炎天光。力尽不知热，但惜夏日长。<br />
复有贫妇人，抱子在其旁。右手秉遗穗，左臂悬敝筐。<br />
听其相顾言，闻者为悲伤。家田输税尽，拾此充饥肠。<br />
今我何功德，曾不事农桑。吏禄三百石，岁晏有余粮。<br />
念此私自愧，尽日不能忘。<br />

6、长恨歌（白居易）<br />
汉皇重色思倾国，御宇多年求不得。<br />
杨家有女初长成，养在深闺人未识。<br />
天生丽质难自弃，一朝选在君王侧。<br />
回眸一笑百媚生，六宫粉黛无颜色。<br />
春寒赐浴华清池，温泉水滑洗凝脂。<br />
侍儿扶起娇无力，始是新承恩泽时。<br />
云鬓花颜金步摇，芙蓉帐暖度春宵。<br />
春宵苦短日高起，从此君王不早朝。<br />
承欢侍宴无闲暇，春从春游夜专夜。<br />
后宫佳丽三千人，三千宠爱在一身。<br />
金屋妆成娇侍夜，玉楼宴罢醉和春。<br />
姊妹弟兄皆列土，可怜光彩生门户。<br />
遂令天下父母心，不重生男重生女。<br />
骊宫高处入青云，仙乐风飘处处闻。<br />
缓歌慢舞凝丝竹，尽日君王看不足。<br />
渔阳鼙鼓动地来，惊破霓裳羽衣曲。<br />
九重城阙烟尘生，千乘万骑西南行。<br />
翠华摇摇行复止，西出都门百余里。<br />
六军不发无奈何，宛转蛾眉马前死。<br />
花钿委地无人收，翠翘金雀玉搔头。<br />
君王掩面救不得，回看血泪相和流。<br />
黄埃散漫风萧索，云栈萦纡登剑阁。<br />
峨嵋山下少人行，旌旗无光日色薄。<br />
蜀江水碧蜀山青，圣主朝朝暮暮情。<br />
行宫见月伤心色，夜雨闻铃肠断声。<br />
天旋地转回龙驭，到此踌躇不能去。<br />
马嵬坡下泥土中，不见玉颜空死处。<br />
君臣相顾尽沾衣，东望都门信马归。<br />
归来池苑皆依旧，太液芙蓉未央柳。<br />
芙蓉如面柳如眉，对此如何不泪垂。<br />
春风桃李花开夜，秋雨梧桐叶落时。<br />
西宫南苑多秋草，落叶满阶红不扫。<br />
梨园弟子白发新，椒房阿监青娥老。<br />
夕殿萤飞思悄然，孤灯挑尽未成眠。<br />
迟迟钟鼓初长夜，耿耿星河欲曙天。<br />
鸳鸯瓦冷霜华重，翡翠衾寒谁与共。<br />
悠悠生死别经年，魂魄不曾来入梦。<br />
临邛道士鸿都客，能以精诚致魂魄。<br />
为感君王辗转思，遂教方士殷勤觅。<br />
排空驭气奔如电，升天入地求之遍。<br />
上穷碧落下黄泉，两处茫茫皆不见。<br />
忽闻海上有仙山，山在虚无缥缈间。<br />
楼阁玲珑五云起，其中绰约多仙子。<br />
中有一人字太真，雪肤花貌参差是。<br />
金阙西厢叩玉扃，转教小玉报双成。<br />
闻道汉家天子使，九华帐里梦魂惊。<br />
揽衣推枕起徘徊，珠箔银屏迤逦开。<br />
云鬓半偏新睡觉，花冠不整下堂来。<br />
风吹仙袂飘飖举，犹似霓裳羽衣舞。<br />
玉容寂寞泪阑干，梨花一枝春带雨。<br />
含情凝睇谢君王，一别音容两渺茫。<br />
昭阳殿里恩爱绝，蓬莱宫中日月长。<br />
回头下望人寰处，不见长安见尘雾。<br />
惟将旧物表深情，钿合金钗寄将去。<br />
钗留一股合一扇，钗擘黄金合分钿。<br />
但教心似金钿坚，天上人间会相见。<br />
临别殷勤重寄词，词中有誓两心知。<br />
七月七日长生殿，夜半无人私语时。<br />
在天愿作比翼鸟，在地愿为连理枝。<br />
天长地久有时尽，此恨绵绵无绝期。<br />

7、悯农（一）（李绅）<br />
锄禾日当午，<br />
汗滴禾下土。<br />
谁知盘中餐，<br />
粒粒皆辛苦。<br />

8、悯农（二）（李绅）<br />
春种一粒粟，<br />
秋收万颗子。<br />
四海无闲田，<br />
农夫犹饿死。<br />

9、枫桥夜泊（张继）<br />
月落乌啼霜满天，<br />
江枫渔火对愁眠。<br />
姑苏城外寒山寺，<br />
夜半钟声到客船。<br />

10、逢雪宿芙蓉山主人（刘长卿）<br />
日暮苍山远，<br />
天寒白屋贫。<br />
柴门闻犬吠，<br />
风雪夜归人。<br />

10、寒食（韩翃）<br />
春城无处不飞花，<br />
寒食东风御柳斜。<br />
日暮汉官传蜡烛，<br />
轻烟散入五侯家。<br />

11、小儿垂钓（胡令能）<br />
蓬头稚子学垂纶，<br />
侧坐莓苔草映身。<br />
路人借问遥招手，<br />
怕得鱼惊不应人。<br />

12、游子吟（孟郊）<br />
慈母手中线，<br />
游子身上衣。<br />
临行密密缝，<br />
意恐迟迟归。<br />
谁言寸草心，<br />
报得三春晖。<br />

13、离思（元稹）<br />
曾经沧海难为水，除却巫山不是云。<br />
取次花丛懒回顾，半缘修道半缘君。<br />

14、江雪（柳宗元）<br />
千山鸟飞绝，万径人踪灭。<br />
孤舟蓑笠翁，独钓寒江雪。<br />

15、渔歌子（张志和）<br />
西塞山前白鹭飞，<br />
桃花流水鳜鱼肥。<br />
青箬笠，绿蓑衣，<br />
斜风细雨不须归。<br />

16、塞下曲（其二）（卢纶）<br />
月黑雁飞高，<br />
单于夜遁逃。<br />
欲将轻骑逐，<br />
大雪满弓刀。<br />

17、塞下曲（其三）（卢纶）<br />
林暗草惊风，<br />
将军夜引弓。<br />
平明寻白羽，<br />
没在石棱中。<br />

18、滁州西涧（韦应物）<br />
独怜幽草涧边生，<br />
上有黄鹂深树鸣。<br />
春潮带雨晚来急，<br />
野渡无人舟自横。<br />

19、竹枝词（刘禹锡）<br />
杨柳青青江水平，<br />
闻郎江上踏歌声。<br />
东边日出西边雨，<br />
道是无晴却有晴。<br />

20、望洞庭（刘禹锡）<br />
湖光秋月两相和，<br />
潭面无风镜未磨。<br />
遥望洞庭山水翠，<br />
白银盘里一青螺。<br />

21、浪淘沙（刘禹锡）<br />
九曲黄河万里沙，<br />
浪淘风簸自天涯。<br />
如今直上银河去，<br />
同到牵牛织女家。<br />

22、乌衣巷（刘禹锡）<br />
朱雀桥边野草花，<br />
乌衣巷口夕阳斜。<br />
旧时王谢堂前燕，<br />
飞入寻常百姓家。<br />

23、酬乐天扬州初逢席上见赠（刘禹锡）<br />
巴山楚水凄凉地，二十三年弃置身。怀旧空吟闻笛赋，到乡翻似烂柯人。<br />
沉舟侧畔千帆过，病树前头万木春。今日听君歌一曲，暂凭杯酒长精神。<br />

24、题都城南庄（崔护）<br />
去年今日此门中，人面桃花相映红。<br />
人面不知何处去，桃花依旧笑春风。<br />

25、剑客（贾岛）<br />
十年磨一剑，霜刃未曾试。<br />
今日把示君，谁有不平事？<br />

26、寻隐者不遇（贾岛）<br />
松下问童子，<br />
言师采药去。<br />
只在此山中，<br />
云深不知处。<br />

27、题李凝幽居（贾岛）<br />
闲居少邻并，草径入荒园。<br />
鸟宿池边树，僧敲月下门。<br />
过桥分野色，移石动云根。<br />
暂去还来此，幽期不负言。<br />

28、李凭箜篌引（李贺）<br />
吴丝蜀桐张高秋，空山凝云颓不流。江娥啼竹素女愁，李凭中国弹箜篌。<br />
昆山玉碎凤凰叫，芙蓉泣露香兰笑。十二门前融冷光，二十三丝动紫皇。<br />
女娲炼石补天处，石破天惊逗秋雨。梦入神山教神妪，老鱼跳波瘦蛟舞。<br />
吴质不眠倚桂树，露脚斜飞湿寒兔。<br />

29、雁门太守行（李贺）<br />
黑云压城城欲摧，甲光向日金鳞开。角声满天秋色里，塞土燕脂凝夜紫。<br />
半卷红旗临易水，霜重鼓寒声不起。报君黄金台上意，提携玉龙为君死。<br />

30、望江南·梳洗罢（温庭筠）<br />
梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。<br />

31、无相偈（神秀） <br />
身是菩提树，心如明镜台。<br />
时时勤拂拭，勿使惹尘埃。<br />

32、菩提偈（惠能） <br />
菩提本无树，明镜亦非台，<br />
本来无一物，何处惹尘埃。<br />


### 宋


1、浣溪沙·一曲新词酒一杯（晏殊）<br />
一曲新词酒一杯，去年天气旧亭台。夕阳西下几时回？<br />
无可奈何花落去，似曾相识燕归来。小园香径独徘徊。<br />

2、蝶恋花·槛菊愁烟兰泣露（晏殊）<br />
槛菊愁烟兰泣露，罗幕轻寒，燕子双飞去。<br />
明月不谙离别苦，斜光到晓穿朱户。<br />
昨夜西风凋碧树，独上高楼，望尽天涯路。<br />
欲寄彩笺兼尺素，山长水阔知何处？<br />

3、玉楼春·春景（宋祁）<br />
东城渐觉风光好，縠皱波纹迎客棹。<br />
绿杨烟外晓寒轻，红杏枝头春意闹。<br />
浮生长恨欢娱少，肯爱千金轻一笑。<br />
为君持酒劝斜阳，且向花间留晚照。<br />

4、玉楼春·尊前拟把归期说（欧阳修）<br />
尊前拟把归期说，欲语春容先惨咽。人生自是有情痴，此恨不关风与月。<br />
离歌且莫翻新阕，一曲能教肠寸结。直须看尽洛城花，始共春风容易别。<br />

5、生查子（欧阳修）<br />
去年元夜时，花市灯如昼，月上柳梢头，人约黄昏后。<br />
今年元夜时，月与灯依旧，不见去年人，泪湿春衫袖。<br />

6、渔家傲·秋思（范仲淹）<br />
塞下秋来风景异，衡阳雁去无留意。四面边声连角起，千嶂里，长烟落日孤城闭。<br />
浊酒一杯家万里，燕然未勒归无计。羌管悠悠霜满地，人不寐，将军白发征夫泪。<br />

7、元日（王安石）<br />
爆竹声中一岁除，<br />
春风送暖入屠苏。<br />
千门万户曈曈日，<br />
总把新桃换旧符。<br />

8、泊船瓜洲（王安石）<br />
京口瓜洲一水间，<br />
钟山只隔数重山。<br />
春风又绿江南岸，<br />
明月何时照我还？<br />

9、书湖阴先生壁（王安石） <br />
茅檐长扫净无苔，<br />
花木成畦手自栽。<br />
一水护田将绿绕，<br />
两山排闼送青来。<br />

10、梅花（王安石）<br />
墙角数枝梅，<br />
凌寒独自开。<br />
遥知不是雪，<br />
为有暗香来。<br />

11、四时田园杂兴（2）（范成大）<br />
梅子金黄杏子肥，<br />
麦花雪白菜花稀。<br />
日长篱落无人过，<br />
唯有蜻蜓蛱蝶飞。<br />

12、小池（杨万里）<br />
泉眼无声惜细流，<br />
树阴照水爱晴柔。<br />
小荷才露尖尖角，<br />
早有蜻蜓立上头。<br />

13、晓出净慈寺送林子方（杨万里）<br />
毕竟西湖六月中，<br />
风光不与四时同。<br />
接天莲叶无穷碧，<br />
映日荷花别样红。<br />

14、春日（朱熹）<br />
胜日寻芳泗水滨，<br />
无边光景一时新。<br />
等闲识得东风面，<br />
万紫千红总是春。<br />

15、观书有感·其一（朱熹）<br />
半亩方塘一鉴开，天光云影共徘徊。<br />
问渠那得清如许？为有源头活水来。<br />

16、题临安邸（林升） <br />
山外青山楼外楼，<br />
西湖歌舞几时休。<br />
暖风熏得游人醉，<br />
直把杭州作汴州。<br />

17、游园不值（叶绍翁） <br />
应怜屐齿印苍苔，<br />
小扣柴扉久不开。<br />
春色满园关不住，<br />
一枝红杏出墙来。<br />

18、乡村四月（翁卷）<br />
绿遍山原白满川，<br />
子规声里雨如烟。<br />
乡村四月闲人少，<br />
才了蚕桑又插田。<br />

19、夏日绝句（李清照）<br />
生当作人杰，<br />
死亦为鬼雄。<br />
至今思项羽，<br />
不肯过江东。<br />

20、如梦令·常记溪亭日暮（李清照）<br />
常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。<br />

21、声声慢·寻寻觅觅（李清照）<br />
寻寻觅觅，冷冷清清，凄凄惨惨戚戚。<br />
乍暖还寒时候，最难将息。<br />
三杯两盏淡酒，怎敌他、晚来风急！<br />
雁过也，正伤心，却是旧时相识。<br />
满地黄花堆积，憔悴损，如今有谁堪摘？<br />
守着窗儿，独自怎生得黑！<br />
梧桐更兼细雨，到黄昏、点点滴滴。<br />
这次第，怎一个愁字了得！<br />

22、一剪梅·红藕香残玉簟秋（李清照）<br />
红藕香残玉簟秋。轻解罗裳，独上兰舟。<br />
云中谁寄锦书来？雁字回时，月满西楼。<br />
花自飘零水自流。一种相思，两处闲愁。<br />
此情无计可消除，才下眉头，却上心头。<br />

23、钗头凤·红酥手（陆游） <br />
红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。<br />
春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！<br />

24、卜算子·咏梅（陆游）<br />
驿外断桥边，寂寞开无主。<br />
已是黄昏独自愁，更著风和雨。<br />
无意苦争春，一任群芳妒。<br />
零落成泥碾作尘，只有香如故。<br />

25、临安春雨初霁（陆游） <br />
世味年来薄似纱，谁令骑马客京华。<br />
小楼一夜听春雨，深巷明朝卖杏花。<br />
矮纸斜行闲作草，晴窗细乳戏分茶。<br />
素衣莫起风尘叹，犹及清明可到家。<br />

26、游山西村（陆游） <br />
莫笑农家腊酒浑，丰年留客足鸡豚。<br />
山重水复疑无路，柳暗花明又一村。<br />
箫鼓追随春社近，衣冠简朴古风存。<br />
从今若许闲乘月，拄杖无时夜叩门。<br />

27、书愤五首·其一（陆游） <br />
早岁那知世事艰，中原北望气如山。<br />
楼船夜雪瓜洲渡，铁马秋风大散关。<br />
塞上长城空自许，镜中衰鬓已先斑。<br />
出师一表真名世，千载谁堪伯仲间！<br />

28、秋夜将晓出篱门迎凉有感（陆游）<br />
三万里河东入海，<br />
五千仞岳上摩天。<br />
遗民泪尽胡尘里，<br />
南望王师又一年。<br />

29、十一月四日风雨大作·其二（陆游） <br />
僵卧孤村不自哀，尚思为国戍轮台。<br />
夜阑卧听风吹雨，铁马冰河入梦来。<br />

30、示儿（陆游） <br />
死去元知万事空，<br />
但悲不见九州同。<br />
王师北定中原日，<br />
家祭无忘告乃翁。<br />


#### 苏辛


1、水调歌头·明月几时有（苏轼）<br />
明月几时有?把酒问青天。<br />
不知天上宫阙，今夕是何年。<br />
我欲乘风归去，又恐琼楼玉宇，高处不胜寒。<br />
起舞弄清影，何似在人间!<br />
转朱阁，低绮户，照无眠。<br />
不应有恨，何事长向别时圆?<br />
人有悲欢离合，月有阴睛圆缺，此事古难全。<br />
但愿人长久，千里共蝉娟。<br />

2、念奴娇·赤壁怀古（苏轼）<br />
大江东去，浪淘尽，千古风流人物。<br />
故垒西边，人道是，三国周郎赤壁。<br />
乱石穿空，惊涛拍岸，卷起千堆雪。<br />
江山如画，一时多少豪杰。<br />
遥想公瑾当年，小乔初嫁了，雄姿英发。<br />
羽扇纶巾，谈笑间，樯橹灰飞烟灭。<br />
故国神游，多情应笑我，早生华发。<br />
人生如梦，一樽还酹江月。<br />

3、江城子·乙卯正月二十日夜记梦（苏轼）<br />
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。<br />
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。<br />

4、临江仙·夜归临皋（苏轼）<br />
夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。<br />
长恨此身非我有，何时忘却营营？夜阑风静縠纹平。小舟从此逝，江海寄馀生。<br />

5、西江月·平山堂（苏轼）<br />
世事一场大梦，人生几度秋凉？夜来风叶已鸣廊，看取眉头鬓上。<br />
酒贱常愁客少，月明多被云妨。中秋谁与共孤光，把盏凄然北望。<br />

6、江城子·密州出猎（苏轼）<br />
老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。<br />
酒酣胸胆尚开张，鬓微霜，又何妨？持节云中，何日遣冯唐？会挽雕弓如满月，西北望，射天狼。<br />

7、蝶恋花·春景（苏轼）<br />
花褪残红青杏小。燕子飞时，绿水人家绕。枝上柳绵吹又少，天涯何处无芳草！<br />
墙里秋千墙外道。墙外行人，墙里佳人笑。笑渐不闻声渐悄，多情却被无情恼。<br />

8、卜算子·黄州定慧院寓居作（苏轼）<br />
缺月挂疏桐，漏断人初静。<br />
时见幽人独往来，缥缈孤鸿影。<br />
惊起却回头，有恨无人省。<br />
拣尽寒枝不肯栖，寂寞沙洲冷。<br />

9、浣溪沙·游蕲水清泉寺（苏轼）<br />
山下兰芽短浸溪，松间沙路净无泥，潇潇暮雨子规啼。<br />
谁道人生无再少？门前流水尚能西！休将白发唱黄鸡。<br />

10、定风波·南海归赠王定国侍人寓娘（苏轼）<br />
常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。<br />
万里归来颜愈少，微笑，笑时犹带岭梅香。试问岭南应不好，却道：此心安处是吾乡。<br />

11、临江仙·送钱穆父（苏轼）<br />
一别都门三改火，天涯踏尽红尘。依然一笑作春温。无波真古井，有节是秋筠。<br />
惆怅孤帆连夜发，送行淡月微云。尊前不用翠眉颦。人生如逆旅，我亦是行人。<br />

12、六月二十七日望湖楼醉书（苏轼）<br />
黑云翻墨未遮山，<br />
白雨跳珠乱入船。<br />
卷地风来忽吹散，<br />
望湖楼下水如天。<br />

13、饮湖上初晴后雨（苏轼）<br />
水光潋滟晴方好，<br />
山色空蒙雨亦奇。<br />
欲把西湖比西子，<br />
淡妆浓抹总相宜。<br />

14、惠崇《春江晓景》（苏轼）<br />
竹外桃花三两枝，<br />
春江水暖鸭先知。<br />
蒌蒿（lóu hāo）满地芦芽短， <br />
正是河豚欲上时。<br />

15、题西林壁（苏轼）<br />
横看成岭侧成峰，<br />
远近高低各不同。<br />
不识庐山真面目，<br />
只缘身在此山中。<br />

16、阳关曲·中秋月（苏轼）<br />
暮云收尽溢清寒，银汉无声转玉盘。<br />
此生此夜不长好，明月明年何处看。<br />

17、春宵（苏轼）<br />
春宵一刻值千金，花有清香月有阴。<br />
歌管楼台声细细，秋千院落夜沉沉。<br />

18、赠刘景文（苏轼）<br />
荷尽已无擎雨盖，菊残犹有傲霜枝。<br />
一年好景君须记，最是橙黄橘绿时。<br />

<br />

19、青玉案·元夕（辛弃疾） <br />
东风夜放花千树，更吹落，星如雨。宝马雕车香满路。<br />
凤箫声动，玉壶光转，一夜鱼龙舞。<br />
蛾儿雪柳黄金缕，笑语盈盈暗香去。<br />
众里寻他千百度，蓦然回首，那人却在灯火阑珊处。<br />

20、西江月·夜行黄沙道中（辛弃疾） <br />
明月别枝惊鹊，清风半夜鸣蝉。<br />
稻花香里说丰年，听取蛙声一片。<br />
七八个星天外，两三点雨山前。<br />
旧时茅店社林边，路转溪桥忽见。<br />

21、清平乐·村居（辛弃疾） <br />
茅檐低小，溪上青青草。<br />
醉里吴音相媚好，白发谁家翁媪？<br />
大儿锄豆溪东，中儿正织鸡笼。<br />
最喜小儿亡赖，溪头卧剥莲蓬。<br />

22、生查子·游雨岩（辛弃疾） <br />
溪边照影行，天在清溪底。<br />
天上有行云，人在行云里。<br />
高歌谁和余？空谷清音起。<br />
非鬼亦非仙，一曲桃花水。<br />

23、破阵子·为陈同甫赋壮词以寄之（辛弃疾） <br />
醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。<br />
马作的卢飞快，弓如霹雳弦惊。了却君王天下事，赢得生前身后名。可怜白发生！<br />

24、水龙吟·登建康赏心亭（辛弃疾） <br />
楚天千里清秋，水随天去秋无际。<br />
遥岑远目，献愁供恨，玉簪螺髻。<br />
落日楼头，断鸿声里，江南游子。<br />
把吴钩看了，栏杆拍遍，无人会，登临意。<br />
休说鲈鱼堪脍，尽西风，季鹰归未？求田问舍，怕应羞见，刘郎才气。<br />
可惜流年，忧愁风雨，树犹如此！倩何人唤取，红巾翠袖，揾英雄泪！<br />

25、永遇乐·京口北固亭怀古（辛弃疾） <br />
千古江山，英雄无觅，孙仲谋处。舞榭歌台，风流总被雨打风吹去。<br />
斜阳草树，寻常巷陌，人道寄奴曾住。想当年，金戈铁马，气吞万里如虎。<br />
元嘉草草，封狼居胥，赢得仓皇北顾。四十三年，望中犹记，烽火扬州路。<br />
可堪回首，佛狸祠下，一片神鸦社鼓。凭谁问，廉颇老矣，尚能饭否？<br />

26、南乡子·登京口北固亭有怀（辛弃疾） <br />
何处望神州？满眼风光北固楼。<br />
千古兴亡多少事？悠悠。<br />
不尽长江滚滚流。<br />
年少万兜鍪，坐断东南战未休。<br />
天下英雄谁敌手？曹刘。<br />
生子当如孙仲谋。<br />

27、丑奴儿·书博山道中壁（辛弃疾） <br />
少年不识愁滋味，爱上层楼。<br />
爱上层楼，为赋新词强说愁。<br />
而今识尽愁滋味，欲说还休。<br />
欲说还休，却道天凉好个秋。<br />

28、菩萨蛮·书江西造口壁（辛弃疾） <br />
郁孤台下清江水，<br />
中间多少行人泪？<br />
西北望长安，<br />
可怜无数山。<br />
青山遮不住，<br />
毕竟东流去。<br />
江晚正愁余，<br />
山深闻鹧鸪。<br />


### 元明清


1、墨梅<br />
（元）王冕<br />
我家洗砚池头树，<br />
朵朵花开淡墨痕。<br />
不要人夸好颜色，<br />
只流清气满乾坤。<br />

2、摸鱼儿·雁丘词 / 迈陂塘·雁丘词<br />
（元）元好问<br />
问世间，情是何物，直教生死相许？<br />
天南地北双飞客，老翅几回寒暑。<br />
欢乐趣，离别苦，就中更有痴儿女。<br />
君应有语：渺万里层云，千山暮雪，只影向谁去？<br />
横汾路，寂寞当年箫鼓，荒烟依旧平楚。<br />
招魂楚些何嗟及，山鬼暗啼风雨。<br />
天也妒，未信与，莺儿燕子俱黄土。<br />
千秋万古，为留待骚人，狂歌痛饮，来访雁丘处。<br />

3、天净沙·秋思<br />
（元）马致远<br />
枯藤老树昏鸦，小桥流水人家，古道西风瘦马。<br />
夕阳西下，断肠人在天涯。<br />

4、山坡羊·潼关怀古<br />
（元）张养浩<br />
峰峦如聚，波涛如怒，山河表里潼关路。望西都，意踌躇。<br />
伤心秦汉经行处，宫阙万间都做了土。兴，百姓苦；亡，百姓苦。<br />

5、石灰吟<br />
（明）于谦 <br />
千锤万凿出深山，<br />
烈火焚烧若等闲。<br />
粉骨碎身浑不怕，<br />
要留清白在人间。<br />

6、临江仙·滚滚长江东逝水<br />
（明）杨慎<br />
滚滚长江东逝水，浪花淘尽英雄。<br />
是非成败转头空。<br />
青山依旧在，几度夕阳红。<br />
白发渔樵江渚上，惯看秋月春风。<br />
一壶浊酒喜相逢。<br />
古今多少事，都付笑谈中。<br />

7、桃花庵歌<br />
（明）唐寅<br />
桃花坞里桃花庵，桃花庵下桃花仙。<br />
桃花仙人种桃树，又摘桃花换酒钱。<br />
酒醒只在花间坐，酒醉还来花下眠。<br />
半醉半醒日复日，花开花落年复年。<br />
但愿老死花酒间，不愿鞠躬车马前。<br />
车尘马足富者趣，酒盏花枝贫者缘。<br />
若将富贵比贫贱，一在平地一在天。<br />
若将花酒比车马，他得驱驰我得闲。<br />
别人笑我太疯癫，我笑他人看不穿。<br />
不见五陵豪杰墓，无花无酒锄作田。<br />

8、明日歌<br />
（明）钱福<br />
明日复明日，明日何其多！<br />
我生待明日，万事成蹉跎。<br />
世人皆被明日累，春去秋来老将至。<br />
朝看水东流，暮看日西坠，<br />
百年明日能几何？请君听我明日歌。<br />

9、别云间<br />
（明）夏完淳<br />
三年羁旅客，今日又南冠。<br />
无限山河泪，谁言天地宽？<br />
已知泉路近，欲别故乡难。<br />
毅魄归来日，灵旗空际看。<br />

10、竹石 <br />
（清）郑燮(xiè ) <br />
咬定青山不放松，<br />
立根原在破岩中。<br />
千磨万击还坚劲，<br />
任尔东西南北风。<br />

11、己亥杂诗·其五<br />
（清）龚自珍<br />
浩荡离愁白日斜，<br />
吟鞭东指即天涯。<br />
落红不是无情物，<br />
化作春泥更护花。<br />

12、己亥杂诗<br />
（清）龚自珍<br />
九州生气恃风雷，<br />
万马齐喑究可哀。<br />
我劝天公重抖擞，<br />
不拘一格降人才。<br />

13、所见 <br />
（清）袁枚 <br />
牧童骑黄牛，<br />
歌声振林樾。<br />
意欲捕鸣蝉，<br />
忽然闭口立。<br />

14、论诗﹒其二<br />
（清）赵翼<br />
李杜诗篇万口传，<br />
至今已觉不新鲜。<br />
江山代有才人出，<br />
各领风骚数百年。<br />

15、人生若只如初见 <br />
（清）纳兰性德<br />
人生若只如初见，何事秋风悲画扇？<br />
等闲变却故人心，却道故人心易变。<br />
骊山语罢清宵半，泪雨霖铃终不怨。<br />
何如薄幸锦衣郎，比翼连枝当日愿。<br />


### 近现代


1、狱中题壁（谭嗣同）<br />
望门投止思张俭，忍死须臾待杜根。<br />
我自横刀向天笑，去留肝胆两昆仑。<br />

2、黄海舟中日人索句并见日俄战争地图（秋瑾）<br />
万里乘风去复来，只身东海挟春雷。<br />
忍看图画移颜色，肯使江山付劫灰。<br />
浊酒不消忧国泪，救时应仗出群才。<br />
拼将十万头颅血，须把乾坤力挽回。<br />

3、自题小像（鲁迅）<br />
灵台无计逃神矢，风雨如磐暗故园。<br />
寄意寒星荃不察，我以我血荐轩辕。<br />

4、自嘲（鲁迅）<br />
运交华盖欲何求，未敢翻身已碰头。<br />
破帽遮颜过闹市，漏船载酒泛中流。<br />
横眉冷对千夫指，俯首甘为孺子牛。<br />
躲进小楼成一统，管他冬夏与春秋。<br />

5、题三义塔（鲁迅）<br />
奔霆飞熛歼人子，败井残垣剩饿鸠。<br />
偶值大心离火宅，终遗高塔念瀛洲。<br />
精禽梦觉仍衔石，斗士诚坚共抗流。<br />
度尽劫波兄弟在，相逢一笑泯恩仇。<br />

6、惯于长夜过春时（鲁迅）<br />
惯于长夜过春时，挈妇将雏鬓有丝。<br />
梦里妇稀慈母泪，城头变幻大王旗。<br />
忍看朋辈成新鬼，怒向刀丛觅小诗。<br />
吟罢低眉无写处，月光如水照缁衣。<br />

7、被逮口占·慷慨歌燕市（汪精卫）<br />
慷慨歌燕市，从容作楚囚。<br />
引刀成一快，不负少年头。<br />

8、送别(李叔同 弘一法师)<br />
长亭外，古道边，芳草碧连天。<br />
晚风拂柳笛声残，夕阳山外山。<br />
天之涯，地之角，知交半零落。<br />
人生难得是欢聚，唯有别离多。<br />
长亭外，古道边，芳草碧连天。<br />
问君此去几时还，来时莫徘徊。<br />
天之涯，地之角，知交半零落。<br />
一壶浊洒尽余欢，今宵别梦寒。<br />

9、蝶恋花·阅尽天涯离别苦（王国维）<br />
阅尽天涯离别苦，不道归来，零落花如许。花底相看无一语，绿窗春与天俱莫。<br />
待把相思灯下诉，一缕新欢，旧恨千千缕。最是人间留不住，朱颜辞镜花辞树。<br />

10、沁园春·雪（毛泽东）<br />
北国风光，千里冰封，万里雪飘。望长城内外，惟余莽莽； <br />
大河上下，顿失滔滔。山舞银蛇，原驰蜡象，欲与天公试比高。<br />
须晴日，看红妆素裹，分外妖娆。江山如此多娇，引无数英雄竞折腰。<br />
惜秦皇汉武，略输文采；唐宗宋祖，稍逊风骚。一代天骄，成吉思汗，只识弯弓射大雕。<br />
俱往矣，数风流人物，还看今朝。<br />

11、沁园春长沙（毛泽东）<br />
独立寒秋，湘江北去，橘子洲头。看万山红遍，层林尽染，漫江碧透，百舸争流。<br />
鹰击长空，鱼翔浅底，万类霜天竞自由。怅寥廓，问苍茫大地，谁主沉浮？ <br />
携来百侣曾游，忆往昔峥嵘岁月稠。恰同学少年，风华正茂，书生意气，挥斥方遒。<br />
指点江山，激扬文字，粪土当年万户侯。曾记否，到中流击水，浪遏飞舟。<br />

12、长征（毛泽东）<br />
红军不怕远征难，万水千山只等闲。五岭逶迤腾细浪，乌蒙磅礴走泥丸。<br />
金沙水拍云崖暖，大渡桥横铁索寒。更喜岷山千里雪，三军过后尽开颜。<br />

13、忆秦娥，娄山关（毛泽东）<br />
西风烈，长空雁叫霜晨月。霜晨月，马蹄声碎，喇叭声咽。<br />
雄关漫道真如铁，而今迈步从头越。从头越，苍山如海，残阳如血。<br />

14、七律·到韶山（毛泽东）<br />
别梦依稀咒逝川，故园三十二年前。<br />
红旗卷起农奴戟，黑手高悬霸主鞭。<br />
为有牺牲多壮志，敢教日月换新天。<br />
喜看稻菽千重浪，遍地英雄下夕烟。<br />

15、大江歌罢掉头东（周恩来）<br />
大江歌罢掉头东，邃密群科济世穷。<br />
面壁十年图破壁，难酬蹈海亦英雄。<br />


## 四、补录


1、拟挽歌辞三首（晋·陶渊明） <br />
有生必有死，早终非命促。<br />
昨暮同为人，今旦在鬼录。<br />
魂气散何之，枯形寄空木。<br />
娇儿索父啼，良友抚我哭。<br />
得失不复知，是非安能觉！<br />
千秋万岁后，谁知荣与辱？<br />
但恨在世时，饮酒不得足。<br />

在昔无酒饮，今但湛空觞。<br />
春醪生浮蚁，何时更能尝！<br />
肴案盈我前，亲旧哭我旁。<br />
欲语口无音，欲视眼无光。<br />
昔在高堂寝，今宿荒草乡；<br />
一朝出门去，归来夜未央。<br />

荒草何茫茫，白杨亦萧萧。<br />
严霜九月中，送我出远郊。<br />
四面无人居，高坟正嶣峣。<br />
马为仰天鸣，风为自萧条。<br />
幽室一已闭，千年不复朝。<br />
千年不复朝，贤达无奈何。<br />
向来相送人，各自还其家。<br />
亲戚或余悲，他人亦已歌。<br />
死去何所道，托体同山阿。<br />

2、与朱元思书（南北朝·吴均） <br />
风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。<br />
水皆缥碧，千丈见底。游鱼细石，直视无碍。急湍甚箭，猛浪若奔。<br />
夹岸高山，皆生寒树，负势竞上，互相轩邈，争高直指，千百成峰。<br />
泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。<br />
鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。<br />

3、秋风词（唐·李白） <br />
秋风清，秋月明，<br />
落叶聚还散，寒鸦栖复惊。<br />
相思相见知何日？此时此夜难为情！<br />
入我相思门，知我相思苦，<br />
长相思兮长相忆，短相思兮无穷极，<br />
早知如此绊人心，何如当初莫相识。<br />

4、献钱尚父（唐·贯休） <br />
贵逼人来不自由，龙骧凤翥势难收。<br />
满堂花醉三千客，一剑霜寒十四州。<br />
鼓角揭天嘉气冷，风涛动地海山秋。<br />
东南永作金天柱，谁羡当时万户侯。<br />

5、拟行路难·其四（南北朝·鲍照） <br />
泻水置平地，各自东西南北流。<br />
人生亦有命，安能行叹复坐愁？<br />
酌酒以自宽，举杯断绝歌路难。<br />
心非木石岂无感？吞声踯躅不敢言。<br />

6、满江红·和郭沫若同志（毛泽东） <br />
小小寰球，有几个苍蝇碰壁。嗡嗡叫，几声凄厉，几声抽泣。<br />
蚂蚁缘槐夸大国，蚍蜉撼树谈何易。正西风落叶下长安，飞鸣镝。<br />
多少事，从来急；天地转，光阴迫。一万年太久，只争朝夕。<br />
四海翻腾云水怒，五洲震荡风雷激。要扫除一切害人虫，全无敌。<br />


## 五、编辑


> 无为徐生

无为徐生是本人昵称，笔名，也是今日头条号、微信公众号、百度百家号的名称。<br />
之所以叫这个名字，是根据本人的籍贯、思想、性别、性格等等综合条件来的。<br />

无为是本人老家，安徽无为，风景秀丽，历史悠久。<br />
无为也是一种道家思想，顺其自然，因时而行。<br />
摒弃妄自作为，远祸慎行，追求朴素节俭、清静寡欲的境界。<br />
徐是本人的姓，男生，所谓斯文有礼谓之生，故名徐生。<br />

综上种种，得名-无为徐生，希冀无为有为，徐生长生。<br />
人生在世，有所作为，文化长生，思想永恒。<br />
`--202108`

> 自题

半生有感（七拼八凑一首诗，记录三十年人生经历。） <br/>
龙骨山上风车横，转去庐州蜀山风。<br/>
十年一觉世不同，西湖水清临安梦。<br/>

> 网站

生活随笔-编程笔记-书法练习轨迹

| 徐书法 | 地址        |  备注          |
| -----  | ----------- |  ------------- |
| 1      | [xushufa.cn]( https://xushufa.cn )            | 书法练习网站。 |
| 2      | [blog.xushufa.cn]( https://blog.xushufa.cn )  | `vuepress`构建的博客网站。 |
| 3      | [web.xushufa.cn]( https://web.xushufa.cn )    | `vuepress-theme-reco`构建的博客网站。|

---


